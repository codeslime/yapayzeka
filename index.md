# Yapay Zeka Öğretici İçerik Çalışması

Gelecek teknolojileri yapay zeka üzerine tesis edilecek.

Yapay zekaya giden yolda temel pek çok teknolojiyi, disiplini öğrenmek gerekir.

Yapay zeka yoğun teknik bilgi gerektiriyor.

Kitaplarımda, makalelerimde, paylaşımlarımda, seminerlerimde 4 önemli gelecek becerisini daima vurguluyorum:

- Analitik Düşünebilme
- Yaratıcı Düşünebilme
- Birlikte Çalışabilme
- Kendi Başına Öğrenebilme (öğrenmeyi öğrenebilme becerisi)

Aslında bu beceriler yapay zeka teknolojilerinin geliştirilmesinde kavramsal alt yapıyı oluşturuyor. Diğer bir ifadeyle bu becerilere sahip olmadan yeni nesil teknolojileri anlamak, geliştirmek mümkün olmayacaktır.

Bu kavramların farkında olmak yetmiyor, bunların öğretimi için içerikler, araçlar oluşturmalıyız.

Örneklemek gerekirse, "birlikte çalışabilme çok önemli" demek yetmiyor, bunun nasıl yapılması gerektiğini de anlatmalıyız, gerekli alt yapıyı öğretmeliyiz.

Veya "Analitik düşünmek en önemli gelecek becerilerinden biridir" demek bir şey ifade etmiyor, analitik düşünce becerilerini geliştirecek (örneğin kodlama, matematik ) içeriği ve araçları da geliştirmeliyiz.

Kendi adıma uzun zamandır bu tip içerik ve araçlar üretiyorum.

Şimdi bunlara bir yenisini eklemenin heyecanı içindeyim, uzun zamandır aklımda olan bir projeyi nihayet hayata geçirmenin heyecanı bu.

Yapay zekaya ait pek çok teknik içeriği eş zamanlı adım adım geliştirmek.

Nedir bunlar?

Mesela bir yapay zeka çalışması veya programlama çalışmasında Konsol veya Terminal bilmeden ilerlemeniz mümkün değildir. Python, R veya JavaScript gibi diller bilmeden Veri bilimi, yapay zeka, makine öğrenmesi projeleri geliştiremezsiniz.

GitHub, Markdown bilmeden ortak proje oluşturamazsınız.

Rest Servisleri anlamadan, Web programlama bilmeden herkese hitap edebilen projeler geliştiremezsiniz.

Bunlar ve bunun gibi pek çok başlık altında sistematik içerik üretebilecek "Yapay zeka" isminde herkese açık bu GitHub projesini oluşturdum (Repository).

Ve ona ait bu GitHub sayfasını tasarladım

Öncelikli olarak şu konularda içerik üretmeyi hedefliyorum:

- Markdown
- Terminal-Konsol
- GitHub
- Python

Bunlar yapay zeka ve ona giden diğer teknolojilerin temel taşlarını oluşturuyor.

Devamında diğer teknoloji ve başlıklar hakkında da içerik üretmeyi düşünüyorum.

Zaman içinde bunlara yeni başlıklar eklenecek. Mesela Numpy, Pandas, Curl vb.

Amacım henüz bu konulara yeni başlayanlar için konuların en yaygın ve pratiğe yönelik içeriklerini üretmek. Uygulamaya giden yolda gerçekçi, fazla teoriye boğulmadan, izlenmesi gereken bir yol haritası sunmak.

Bunun için anlatılan konuların sıralaması bile, bu kadar çok bilgi yığını içinde çok değerli bir çalışma sunacaktır. Bu sıralamaya, izlenmesi gereken yola çok önem vereceğim.

Çünkü gözlemlerim ve bana gelen geri dönüşümlerden şu çok net anlaşılıyor: "Nasıl bir yol izlesem ?", "Önce neyi öğrenmeliyim ?" , "Nasıl yapmalıyım?" sorularına cevap verecek, yani bir yol haritası üzerinde sistematik bilgi veren kaynak sayısı gerçekten çok az. Bu sıralamayı yapmak tecrübe gerektiriyor.

Bir GitHub projesi olarak elbette katılımlarınızı bekliyorum. Bu katılım metedolojisi aynı zamanda sizi gelecekteki becerilerden biri olan "Birlikte çalışabilme" becerisine de hazırlayacaktır.

Bir konuda eksik mi gördünüz? Yanlış ifade mi var? Hemen bir GitHub "branch" ı açıp o eksiği siz tamamlayın (Bunun nasıl yapılacağını bu projede anlatacağım). Sadece eleştirmeyin, içeriğin artmasına yardımcı olun. Böylece hep beraber sistematik içerikler üretelim.

Bu yola koyulacaklara kaynak oluşturalım. Birlikte çalışmanın çağdaş teknolojik alt yapısıyla bunu gerçekleştirmemiz daha da anlamlı. Bu içeriği oluşturmakla yaptığımız çalışmanın bizzat kendisi de geleceğin yapı taşlarından. Bunu unutmayın.

Ben öncelikle Markdown, Konsol-Terminal ve Python konularına giriş niteliğinde içerikler ekledim. Her anlamlı içerik ekleyişimde sosyal medyada duyuracağım.

Bu yazıyı çok sevdiğim bir Sümer atasözü ile tamamlamak istiyorum:

#### "Madem Biliyorsun Neden Öğretmiyorsun?" - Sümer Atasözü

İlk başlıklarımız sol taraftaki menünde görülüyor, hemen tıklayarak başlayabilirsiniz.
